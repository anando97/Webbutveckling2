# Webbutveckling 2, 100 poäng

Välkommen till kursen Webbutveckling 2 där vi kommer att arbeta med HTML, CSS
och JavaScript. Målet med kursen är att ni ska kunna utveckla webbapplikationer
som kan köras direkt i webbläsaren oavsett plattform. Kursen omfattar det som
vanligtvis kallas "front-end programming" i webbutveckilingsbranschen.

## Ämnet webbteknik

Webbteknik används för att utveckla och vidareutveckla statiska och dynamiska
webbsidor, webbplatser, webbapplikationer eller andra applikationer där
webbtekniker används, till exempel applikationer för mobiltelefoner. Ämnet
webbteknik behandlar tekniska aspekter på olika slags mediaformat och samspelet
mellan beställare, användare, formgivare och utvecklare.

### Ämnets syfte

Undervisningen i ämnet webbteknik ska syfta till att eleverna utvecklar
färdigheter i att skapa produkter med hjälp av webbteknik. Eleverna ska ges
möjlighet att utveckla kunskaper om olika webbteknikers konstruktion och
funktionalitet samt samspelet mellan olika sorters applikationslogik. Genom
undervisningen ska eleverna ges möjlighet att utveckla produkter som följer
standarder samt nationella och internationella riktlinjer för god praxis,
användbarhet, tillgänglighet och säkerhet. Undervisningen ska leda till att
eleverna utvecklar kunskaper om relevanta lagar och andra bestämmelser samt
förmåga att göra webbrelaterade etiska överväganden.

I undervisningen ska eleverna ges möjlighet att utveckla kunskaper om och
färdigheter i att använda utvecklingsverktyg för att producera och kontrollera
framställning av den kod som driver webbplatser eller applikationer. Eleverna
ska också ges möjlighet att utveckla färdigheter i att använda befintliga
verktyg för administration av webbservrar och databaser.

Undervisningen ska ge eleverna tillfälle att arbeta i projekt samt möjlighet att
utveckla kunskaper om projektarbete och dess olika faser.

Undervisningen i ämnet webbteknik ska ge eleverna förutsättningar att utveckla följande:

1. Kunskaper om internets historia, betydelse, terminologi och funktionalitet.
2. Förmåga att planera, genomföra, dokumentera och utvärdera utvecklingsprojekt för webbplatser och applikationer som bygger på webbtekniker.
3. Kunskaper om de tekniker som används för att bygga webbplatser och webbapplikationer samt dessa teknikers vidgade roll inom annan mjukvaruutveckling.
4. Kunskaper om tekniker för dynamiska webbplatser.
5. Kunskaper om teckenkodning och förmåga att hantera olika standarder för teckenkodning.
6. Förmåga att bygga webbplatser och webbapplikationer enligt standarder och riktlinjer för god praxis samt med god tillgänglighet för människor med olika förutsättningar.
7. Kunskaper om applikationsarkitektur, inklusive separation av olika slags logik.
8. Kunskaper om lagar och andra bestämmelser inom området samt förmåga att göra etiska överväganden och reflektera över integritetsfrågor.
9. Kunskaper om säkerhet och förmåga att identifiera och motarbeta attacker.

## Kursen webbutveckling 2

Kursen webbutveckling 2 omfattar punkterna 1—3 och 5—9 under rubriken Ämnets
syfte.

### Centralt innehåll

Undervisningen i kursen ska behandla följande centrala innehåll:

- Webben som körmiljö för applikationer av olika slag.
- Utvecklingsprocessen för ett webbtekniskt projekt. Målsättningar, planering, specifikation av struktur och design, kodning, optimering, testning, dokumentation och uppföljning.
- Märkspråk och stilmallar.
- Skriptspråk för webbutveckling på klientsidan och dokumentobjektsmodellen som en teknik för ökad användbarhet genom progressiv förbättring.
- Bilder, ljud, video och två- eller tredimensionell interaktiv grafik för webbapplikationer med möjlighet till fördjupning inom någon sådan teknik, till exempel skalbar vektorgrafik, SVG (Scalable Vector Graphics) eller WebGL (Web Graphics Library).
- Nationella och internationella riktlinjer för god praxis inom webbutveckling.
- Uppnående av interoperabilitet genom att följa standarder och testa på olika användaragenter.
- Applikationer som fungerar oberoende av val av användaragent, operativsystem eller hårdvaruplattform samt hur tillgänglighet uppnås utifrån att applikationerna ska vara användarvänliga och robusta även för användare med funktionsnedsättning.
- Kvalitetssäkring av applikationens funktion och validering av kodens kvalitet.
- Lagar och andra bestämmelser som styr digital information, till exempel personuppgiftslagen och lagen om elektronisk kommunikation.
- Vanliga attackvektorer mot webbapplikationer och åtgärder för att skapa säkerhet.
- Terminologi inom området webbutveckling.

### Kunskapskrav

#### Betyget E

Eleven beskriver översiktligt webben som körmiljö samt gör en enkel jämförelse
med något annat alternativ.

Eleven gör en enkel projektplan för en tänkt produkt. Utifrån projektplanen
utvecklar eleven i samråd med handledare produkten, där logiker som styr
innehåll, design och beteende i begränsad utsträckning är åtskilda. I arbetet
utvecklar eleven kod som med tillfredsställande resultat följer standarder och
som omfattar några tekniker för märkspråk och stilmallar. Dessutom väljer och
anger eleven lämplig teckenkodning. I arbetet bearbetar eleven med
tillfredsställande resultat enkel text, bild och eventuell annan media, så att
de blir anpassade för att fungera i produkten. Eleven utvecklar med
tillfredsställande funktionalitet inom något eller några av områdena domskript,
interaktiv 2D-grafik, 3D-grafik eller animationer.

Produkten är av tillfredsställande kvalitet när det gäller funktion och följer
etablerad god praxis. Detta kontrollerar eleven med några enkla tester. Dessutom
kontrollerar eleven med viss säkerhet produktens tillgänglighet med
automatiserade tester. Eleven vidtar några enkla åtgärder för att åstadkomma
snabb överföring av bilder och andra mediafiler.

När arbetet är utfört gör eleven en enkel dokumentation av de moment som har
utförts samt utvärderar med enkla omdömen sitt arbete och resultat.

Eleven redogör översiktligt för innehållet i lagar och andra bestämmelser som
rör publicering på webben samt följer dem i sitt arbete. Eleven tar hänsyn till
säkerhetsaspekter i sitt arbete och i fråga om produkten.

Eleven använder med viss säkerhet enkel terminologi inom området.

När eleven samråder med handledare bedömer hon eller han med viss säkerhet den
egna förmågan och situationens krav.

#### Betyget D

Betyget D innebär att kunskapskraven för E och till övervägande del för C är
uppfyllda.

#### Betyget C

Eleven beskriver utförligt webben som körmiljö samt gör en välgrundad jämförelse
med några andra alternativ.

Eleven gör en genomarbetad projektplan för en tänkt produkt. Utifrån
projektplanen utvecklar eleven efter samråd med handledare produkten, där
logiker som styr innehåll, design och beteende är åtskilda. I arbetet utvecklar
eleven kod som med tillfredsställande resultat följer standarder och som
omfattar några tekniker för märkspråk och stilmallar. Dessutom väljer och anger
eleven lämplig teckenkodning. I arbetet bearbetar eleven med tillfredsställande
resultat och via flera moment text, bild och eventuell annan media, så att de
blir anpassade för att fungera i produkten. Eleven utvecklar med
tillfredsställande resultat funktionalitet inom något eller några av områdena
domskript, interaktiv 2D-grafik, 3D-grafik eller animationer.

Produkten är av tillfredsställande kvalitet när det gäller funktion och följer
etablerad god praxis. Detta kontrollerar eleven med några tester. Dessutom
kontrollerar eleven med viss säkerhet produktens tillgänglighet med
automatiserade tester och begränsad manuell testning. Eleven vidtar några
åtgärder för att åstadkomma snabb överföring av bilder och andra mediafiler.

När arbetet är utfört gör eleven en noggrann dokumentation av de moment som har
utförts samt utvärderar med nyanserade omdömen sitt arbete och resultat. I
utvärderingen resonerar eleven kring eventuella avvikelser samt motiverar
översiktligt de val som har gjorts.

Eleven redogör utförligt för innehållet i lagar och andra bestämmelser som rör
publicering på webben samt följer dem i sitt arbete. Dessutom för eleven
välgrundade resonemang om webbrelaterade frågor om etik och integritet. Eleven
tar hänsyn till säkerhetsaspekter i sitt arbete och i fråga om produkten samt
kontrollerar produktens säkerhet med något test.

Eleven använder med viss säkerhet terminologi inom området.

När eleven samråder med handledare bedömer hon eller han med viss säkerhet den
egna förmågan och situationens krav.

#### Betyget B

Betyget B innebär att kunskapskraven för C och till övervägande del för A är
uppfyllda.

#### Betyget A

Eleven beskriver utförligt och nyanserat webben som körmiljö samt gör en
välgrundad och nyanserad jämförelse med flera andra alternativ.

Eleven gör en genomarbetad projektplan för en tänkt produkt. Vid behov reviderar
eleven planen. Utifrån projektplanen utvecklar eleven efter samråd med
handledare produkten, där logiker som styr innehåll, design och beteende i
omfattande utsträckning är åtskilda. I arbetet utvecklar eleven kod som med gott
resultat följer standarder och som omfattar flera tekniker för märkspråk och
stilmallar. Dessutom väljer och anger eleven lämplig teckenkodning. I arbetet
bearbetar eleven med gott resultat och via flera moment text, bild och eventuell
annan media, så att de blir anpassade för att fungera i produkten. Eleven
utvecklar med gott resultat funktionalitet inom något eller några av områdena
domskript, interaktiv 2D-grafik, 3D-grafik eller animationer.

Produkten är av god kvalitet när det gäller funktion och följer etablerad god
praxis. Detta kontrollerar eleven både manuellt och med flera tester. Dessutom
kontrollerar eleven med säkerhet produktens tillgänglighet med automatiserade
tester, simuleringar och manuell testning. Eleven optimerar bilder och andra
mediafiler för att åstadkomma snabb överföring och vidtar åtgärder för att
reducera antalet överföringar per sida.

När arbetet är utfört gör eleven en noggrann och utförlig dokumentation av de
moment som har utförts med koppling till generella principer och testresultat
samt utvärderar med nyanserade omdömen sitt arbete och resultat och ger förslag
på hur arbetet kan förbättras. I utvärderingen resonerar eleven kring eventuella
avvikelser samt motiverar utförligt de val som har gjorts.

Eleven redogör utförligt och nyanserat för innehållet i lagar och andra
bestämmelser som rör publicering på webben samt följer dem i sitt arbete.
Dessutom för eleven välgrundade och nyanserade resonemang om webbrelaterade
frågor om etik och integritet. Eleven tar hänsyn till säkerhetsaspekter i sitt
arbete och i fråga om produkten samt kontrollerar produktens säkerhet med några
tester.

Eleven använder med säkerhet terminologi inom området.

När eleven samråder med handledare bedömer hon eller han med säkerhet den egna
förmågan och situationens krav.
